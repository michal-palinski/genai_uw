# Jakie wytyczne wobec korzystania z narzędzi generatywnej AI obowiązują na Uniwersytecie Warszawskim? 

Uniwersytecka Rada ds. Kształcenia (URK) opublikowała Uchwałę przedstawiającą wytyczne dotyczące korzystania z narzędzi generatywnej sztucznej inteligencji w procesie kształcenia. 

!!! info "Najważniejsze wytyczne URK"
    
    - Korzystanie z narzędzi generatywnej AI w pracach dyplomowych wymaga uzgodnienia z opiekunem/ką, określenia celów i sposobów użycia oraz raportowania tego w pracy. Osoby studiujące pozostają w pełni odpowiedzialne za treść pracy, w tym za naruszenie praw autorskich i powielanie uprzedzeń.
    
    - Prowadzący/e zajęcia mogą określić dozwolony sposób wykorzystania narzędzi generatywnej AI podczas przygotowywania prac zaliczeniowych, o ile zostanie to określone w sylabusie lub innym dostępnym źródle. Generatywna AI nie może być używana podczas egzaminów pisemnych, chyba że egzaminujący/a wprost dopuszczają to w poleceniach.
    
    - Dydaktycy/czki powinni rozważyć wprowadzenie narzędzi generatywnej AI w proces nauczania, aby lepiej przygotować osoby studiujące do wyzwań współczesnego świata.

    - Rady dydaktyczne mogą ustalić dodatkowe wytyczne, pod warunkiem zgodności z wytycznymi URK UW.

Zalecamy zapoznanie się z treścią całego dokumentu → tutaj. Wytyczne obowiązują do 30 września 2025 r. Rekomendacje przedstawione przez zespół DELab UW w niniejszym raporcie nie stoją w sprzeczności z wytycznymi Uniwersyteckiej Rady ds. Kształcenia. Społeczność akademicka UW jest zgodna, że uczelnie wyższe powinny jasno określać zasady korzystania z generatywnej AI.

